---
title: Backpacking Basics
slug: backpacking-basics
date: 2020-08-29T16:20:39.547Z
author: Pasindu Padmathilaka
categories:
  - hiking
  - backpacking
---
## ඔබත් බැක්පැකිං වලට ආධුනිකද? මෙම උපදෙස් මාලාව පිළිපදිනවද?

බැක්පැකිං යනු අඩු වියදමින් චාරිකා (travel) කරමින් ත්‍රාසජනක අත්දැකීම් රැස්කිර්‍රීමට ඇති හොඳම
ක්‍රමවේදයයි. ඔබේ චාරිකාවට කඳුනැගීම හා කඳවුරු බැඳීමද එක් වූ විට මෙම අත්දැකීම දෙගුණ තෙගුණ වන
බව නොරහසකි. ඒමෙන්ම බැක්පැකිං වලදී ඔබට විවිධ ජන කොට්ඨාශ මුන ගැසීමට ලැබේ. එමගින් ඔබේ
චින්තන ශක්තියේ ආකල්පමය දියුණුවක් වන බව විද්වතුන්ගේ මතයයි.

ආධුනික බැක්පැකර් කෙනෙක් වශයෙන් අ‍ර්නඝ එළිමහන් අත්දැකීමක් ලබාගැනීමටනම් ඔබ පිළිපැදිය යුතු උපදෙස් මාලාවක් පවතී. එය පහත පරිදි වේ.

## සුදුසු පහසු ගමනාන්තයක් තෝරාගැනීම

මෙහිදී ඔබේ ඉලක්කය විය යුත්තේ ඔබේ ධාරිතාවට සරිලන කන්දක් හෝ කඳවුරක් තෝරාගැනීමයි, නැතහොත් ඔබේ පළමු ගමනම කටුක අත්දැකීමක් වීමට බොහෝ ඉඩ ඇත. වඩාත්ම යෝග්‍ය ගමනාන්තයක් තෝරාගැනීමට පහත පියවරන් අනුගමනය කරන්න.

* පළපුරුදු සංචාරකයෙකුගේ උපදෙස් හා යෝජනා ලබා ගැනීම.
* නිවසට යාබද පෙදෙසක් තෝරාගැනීමෙන් ගමනට ගතවන කාලය අඩුකර කන්ඳ නැගීමට වැඩි කාලයක් යෙදවීම.
* ප්‍රසිද්ධ ගමන්මාර්ගයක් හා කඳවුරක් තෝරාගැනීම. අවශ්‍ය වූ විට අනෙකුත් සංචාරකයන්ගේ උපකාර ලබාගැනීමට මෙය ඉතාමත් යෝග්‍ය වේ.
* ගමනට පෙර ඔබ යාමට තීරණය කළ ස්ථානයේ ජලය ලබා ගැනීමේ හැකියාව පිරික්සීම.
* තෝරාගත් ගමනාන්තයේ කාලගුණය හා එහි වර්තමාන තත්වය පරික්ෂා කිරීම. ප්‍රදේශවාසින්ගෙන් හෝ මෑත කාලීනව එම ප්‍රදේශයට සංචරය කළ අයෙකුගෙන් විමසීම නිරවද්‍ය තොරතුරු ලබාගත හැකි යොග්‍යම ක්‍රමවේදයයි. කාලගුණයේ කුමන හෝ වෙනසක් වේනම් ගමන කල් දැමීමට කිසිවිටක පසුබට නොවිය යුතුයි.

## අවශ්‍ය ආම්පන්න ලබාගැනීම

ඔබගේ අයිතම තෝරාගැනීමේදී ඔබ එහි බර හා පරිමාව පිළිබඳ වඩාත් සැලකිලිමත් විය යුතුයි, මන්ද ඒ සියල්ලම ඔබ විසින් ඔසවාගෙන යාමට සිදුවන බැවිනි. බැක්පැකිං වලදී වඩාත්ම වැදගත් ආම්පන්න ලැයිස්තුව පහත පරිදි වේ.

* කූඩාරම (Tent) : තනි තනිව කුඩාරම් කිරීම වෙනුවට ඔබගේ සංචාරක සගයින් සමඟ කුඩාරම බෙදාගැනීම මගින් ඔබට ඔසවාගෙන යාමට සිදුවන බර මෙන්ම දැරීමට සිදුවන විදමද අඩු කරගත හැක.
* ගමන්මල්ල (Backpack) : ඔබ ගමන්මල්ලක් මිලට ගැනීමට හෝ මිතුරෙකුගෙන් ණයට ගැනීමට තීරණය කරයිනම් සෑම විටම තමන්ට පහසු එකක් තෝරාගන්න. ඔබේ බරින් 20% පමණ වන තෙක් බඩුවලින් පුරවා ගමනට පූර්ව යම් දුරක් ඔසාවාගෙන යාමෙන් එය ඔබට සුදුසුදැයි පරික්ෂා කර ගත හැක. එවිට ඔබේ ඉණට හා උරහිස් වලට අපහසුවක් නොදැනේනම් එම බෑගය ඔබේ ගමනට යෝග්‍ය වේ.
* නිදන බෑගය හා පෑඩය (Sleeping bag &amp; pad) : නිදන බෑගයක හා පෑඩයක අවශ්‍යතාවය ඔබ යාමට තැත් කරන ප්‍රදේශය මත තීරණය වේ. සීතල පෙදෙසකට ගමන් කරයිනම් උණුසුම් නින්දකට නිදන බෑගයක් තිබීමත් රළුගොඩලු සහිත පෙදෙසක කූඩාරම් කරයිනම් නිදන පෑඩයක් තිබීමත් සුවපහසු නින්දක් ලැබීමට වඩාත් යෝග්‍යයි.
* උදුන (Stove) : ඔබ කූඩාරම් කරන ස්ථානයේ ගිනිමැල ගැසීම තහනම් කර ඇත්නම් ඉයුම් පිහුම් කටයුත් සඳහා කුඩා උඳුනක් තිබීම අනිවාර්‍යය වේ.
* ජල ප්‍රතිකාරක (Water treatment) : ඔබට හමුවන ජලමූලාශ්‍ර කෙතරම් පිරිසිදුවට දිස්වුනද එහි සැඟවුනු අපද්‍රව්‍ය හා ක්ෂුද්‍රජීවීන් පැවතිය හැක. එමනිසා සෑම විටම ජල ප්‍රතිකාරක කට්ටලයක් රැගෙන යාම බුද්ධිමත් තීරණයක් වේ. වැඩි විස්තර සඳහා අපගේ ‘ජල ප්‍රතිකාරක ලිපිය’ බලන්න.
* ඉවුම් පිහුම් ආම්පන්න (Kitchen supplies) : ඔබ සැලසුම් කළ ආහාර පිසීමට හා අනුභවයට අවශ්‍ය කරන භාජන, පිඟන්, කෝප්ප හා අනෙකුත් උපකරණ නිවසේ මුළුතැන්ගෙයින් රැගෙන යන්න. එම භාජන සේදීම සඳහා කුඩා ස්පොන්ජියක් හා ජෛවහායනීය සබන් කැබල්ලක්ද, රත්වූ බඳුන් ඇල්ලීම සඳහා කුඩා රෙදි කැබැල්ලක් තිබීම ප්‍රයෝජනවත් වේ.

හැකි සෑම විටම කූඩාරම, නිදන බෑගය, නිදන පෑඩය හා උදුන වැනි මිල අධික ආම්පන්න කුලියට හෝ ණයට ගැනීම මගින් චාරිකාවේ වියදම අඩු කරගැනීම බුද්ධිම්ත් තීරණයන්‍ ය.

## ඇඳිය යුත්තේ මොනවාද?

ආධුනික බැක්පැකර් කෙනෙක් වශයෙන් ඔබ විශේෂ කඳුණනැගීමේ වස්ත්‍ර ආදිය මිලට ගැනීමේ කිසිදු අවශ්‍යතාවක් නොමැත. ඔබ සතුව දැනටමත් පවතින යෝග්‍යතා ඇඳුම (fitness wear) හෝ නයිලෝන් හා පොලියෙස්ටර් මගින් නිමි දහඩිය උරාගන්නා, ඉක්මණින් වියලෙන වස්ත්‍ර මේ සඳහා වඩාත් යෝග්‍ය වේ. හැකි සෑම විටම කපු රෙදි වලින් නිමවූ ඇඳුම් මග හැරීම නුවණක්කාරී වේ මන්ද ඒවා වියළීමට දිගු කාලයක් ගන්න බැවිනි.

එමෙන්ම ජැකටයක්, උණුසුම් හිස්වැසුමක්, අත්වැසුම් හා වැසි-කබායක් රැගෙන යාමටද අමතක නොකරන්න.

පාවහන් පැළඳීමේදී ඔබගේ පා ආරක්ෂා වන පාවැසුම් පළඳින්න. එය වළලුකාර උපකාරක බූට් යුගලයක්ද නැතහොත් සැහල්ලු ධාවන සපත්තුද යන වග ඔබේ අභිමතය මත තෝරාගත හැක. කෙසේවෙතත් අමතර සෙරෙප්පු යුගලයක් රැගෙන යාම කඳවුරේ කාර්‍යයන් පහසු කරයි.

## ආහාර සැලසුම්කරණය

ඔබ එක් රැයක් කඳවුරු බැඳීමට තීරණය කරයිනම් රාත්‍රී ආහාරය, පසුදින උදේ ආහාරය, හා දවල් ආහාර දෙකක් සඳහා සැලසුම් කිරීම යෝග්‍යයි. හැකිතරම් කල්තබාගත නොහැකි ආහාර මගහැර ක්ෂණිකව පිසිය හැකි අහාර රැගෙන යාමට වගා බලාගන්න. පළමු දින උදේ හා දවල් ආහාරය ගමන අතර මගදීම ගැනීමෙන් ගමට ගත වන කාලය අවම කරගත හැක. එමෙන්ම මෙවැනි ගමනකදී, අමතර දවසකට සරිලන ආහාර හා සුළු ආහාර (Snacks) ළඟ තබා ගැනීම හදිසි අවස්ථාවකදී වඩාත් ප්‍රයෝජනවත් වේ. ඔබේ පළමු චාරිකාව සඳහා ආහාර සැලසුමක් අප විසින් පහතින් දැක්වා ඇත.

* රාත්‍රී ආහාරය : ක්ෂණික නූඩ්ල්ස්, ක්ෂණික ව්‍යාංජනයක් සමග බත්, රොටී, පාන්
* උදේ ආහාරය : බටර් හෝ ජෑම් සමග පාන්, ධාන්‍ය වර්ග, සමපෝෂ, තේ හෝ කෝපි. කාලය පවතීනම් දවල්
  අහාරයද සකස් කරගෙන යාමාට අමතක නොකරන්න.
* දවල් ආහාරය : බටර් හෝ ජෑම් සමග පාන්, සමපෝෂ, පළතුරු හා සුළු ආහාර

## චාරිකාවට පූර්ව සූදානම

ඉහත සඳහන් පියවරන් අනුගමනය කළේනම් ඔබේ ගමන්මල්ල ගමනට සූදානම් වී අවසන්‍ ය. නමුත් ඔබ මෙම අභියෝගය බාරගැනීමට සූදානම්ද? කායිකව, මානසිකව හා නීත්‍යානුකූලව ඔබව ගමනට සූදානම් කර ගැනීමට පහත පියවරන් අනුගමනය කරන්න.

* ඔබේ බරින් 20% පමණ බරින් යුත් ගමන්මල්ලක් ඔසවාගෙන සමාන දුෂ්කරතාවයෙන් යුත් දුරක් ගමනට පූර්ව කිහිපවරක් යෑමෙන් හෝ නැගීමෙන් කායිකව සූදානම් විය හැක.
* ගමනට පූර්ව ඔබේ ආම්පන්න (කූඩාරම, උදුන, වතුර පෙරණය) හැසිරවීමට පුරුදුවන්න. එමෙන්ම ප්‍රථමාදාර, සිතියම කියවීම හා මාලිමාව භාවිත කිරීම වැනි කුසලතා ප්‍රගුණකර තිබීමද ඉතාමත් ප්‍රයෝජනවත් වේ.
* අදාළ බලධාරීන්ගෙන් (වනජීවී සංරක්ෂණ දෙපාර්තමේන්තුව, වන සංරක්ෂණ දෙපාර්තමේන්තුව) අවශ්‍ය නීතිමය අවසරයන් කල් තියාම ලබාගැනීමට වගා බලාගත යුතුය.
* සෑම අවස්තාවකදීම මිතුරෙකුට හෝ පවුලේ සාමජිකයෙකුට ඔබ යලි පැමිණීමට නියමිත දිනය සමග චාරිකාවේ සැලැස්මක් ලබා දී යන්න. මන්ද යම් හෙයකින් ඔබට උපාකාර අවශ්‍ය වුවහොත් ඔවුන් ඒ පිළිබඳව විස්තරාත්මකව දැනසිටීම ඉතාමත් අවශ්‍ය වේ.

ඉහත උපදෙස් මලාව හරියාකාරව පිළිපැදීමෙන් ඔබේ බැක්පැකිං චාරිකාව අමතක නොවන අත්දැකීමක් කරගැනීමට හැකිවන බව නොවනුමානයි.