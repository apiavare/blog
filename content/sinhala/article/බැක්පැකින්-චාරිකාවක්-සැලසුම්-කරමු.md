---
title: බැක්පැකින් චාරිකාවක් සැලසුම් කරමු
slug: how-to-plan-a-backpacking-trip
translationKey: how-to-plan-a-backpacking-trip
date: 2020-09-01T06:59:15.543Z
authors:
  - team-api-avare
cloudimg: blog/how-to-plan-a-trip-1_uv5igt
description: ඉතාම අඩුවියදමකින් ලොකු විනෝදයක් ලබාගන්න බැක්පැක් චාරිකාවකින්
  හැකියි. හොඳින් සැලසුම් කළ බැක්පැක් චාරිකාවක් මඟින් සුන්දර ස්ථානවල කැම්ප් කරන්න
  වගේම අමතක නොවන අත්දැකීම් ලබා ගන්න පුළුවන්. ඔබ ඉදිරියෙදී යන්න බලාපොරොත්තු වෙන
  බැක්පැකින් චාරිකාව නිසි අයුරින් සැලසුම් කර එයින් උපරිම ප්‍රයෝජන ලබාගන්නේ
  කොහොමද කියල අපි මේ ලිපියෙන් බලමු.
categories:
  - backpacking
  - hiking
---
ඉතාම අඩුවියදමකින් ලොකු විනෝදයක් ලබාගන්න බැක්පැක් චාරිකාවකින් හැකියි. හොඳින් සැලසුම් කළ බැක්පැක් චාරිකාවක් මඟින් සුන්දර ස්ථානවල කැම්ප් කරන්න වගේම අමතක නොවන අත්දැකීම් ලබා ගන්න පුළුවන්. ඔබ ඉදිරියෙදී යන්න බලාපොරොත්තු වෙන බැක්පැකින් චාරිකාව නිසි අයුරින් සැලසුම් කර එයින් උපරිම ප්‍රයෝජන ලබාගන්නේ කොහොමද කියල අපි මේ ලිපියෙන් බලමු.

## චාරිකාවේ ගමනාන්තය තීරණය කිරීම

ඔබ යන්න බලාපොරොත්තු වෙන ගමනේ මුලික සාධක නිසියාකාරව තෝරාගැනීම මගින් ඵලදායි ගමනකට හොඳ ආරම්භයක් ගන්න ඔබට හැකියාව ලැබේ. එම මුලික කාරණා පහත පරිදි වේ.

* දුර සහ කාලය : බොහෝ සංචාරකයින්ට තියෙන ප්‍රශ්නයක් සීමිත කාලය. ඔබට තිබේන්නේ තෝරාගත් ගමනාන්තයක් නම්, ගමනාන්තයට ලගා වීමට ඔබ යායුතු ගමන් වේගය තීරණය කලයුතුයි. සාමාන්යෙන් කඳුනගින්නෙක්ට (hiker) කෙනෙක්ට දවසකට 5km - 15km දුරක් ගමන් කරන්න පුළුවන්. ඔබට ඔබගේ ගමන් වේගය ගැන අවබෝධයක් තිබේ නම් ගමනාන්තයට  ළඟා වෙන්න ගතවන කාලය තීරණය කරන්න පුළුවන්. ඔබට ඇත්තේ සති අන්තයක් පමණයි නම් නිවසට ආසන්න ස්ථානයක් තෝරගන්න එවිට ඔබට වැඩිකාලයක් මංපෙතේ (trail) ගතකරන්න පුළුවන්.
* සාමාජිකයින් ප්‍රමාණය: ඔබ තනිවම ගමන් කරන්නේ නම් ගමන් වේගය, නැවතුම් පොළවල් තීරණය කිරීම වැනි තීරණ ගැනීමට වැඩි නිදහසක් ඔබට තිබේ. නමුත් ඔබ කණ්ඩායමක් සමග ගමන් කරනවිට එවැනි තීරණ කණ්ඩායමේ අනෙක් සාමාජිකයින් මත තීරණය වේ. මන්දගාමීම සාමාජිකයාගේ වේගයට අනුව කණ්ඩායමේ වේගය තීරණය කිරීම වැනි කරුණු විශේෂයි. තවද කණ්ඩායමක් ලෙස ගමන් කරනවිට සාමාජිකයන් සමඟ ඔබේ වැඩිපුර බර බෙදා ගන්න පුළුවන්. සමහර මංපෙත්(trails) වල සීමිත පිරිසකට පමණක් නවාතැන් පහසුකම් ඇති නිසා එවැනි සාධක මත කණ්ඩායමේ සාමාජිකයින් ගණන තීරණය කලයුතුයි
* පෙර සුදානම: ගමන සඳහා ඔබේ මනස සහ ශරීරය සුදුසු ලෙස සකස් කරගන්න.ගමනට පෙර හොදින් ව්‍යායාම කර කල්තබා ශාරීරිකව සුදානම් වන්න. මසකට පෙර පැවති දත්ත සහ වර්තමාන දත්ත වෙනස් විය හැකියි. ඔබගේ ගමනාන්තය ගැන තොරතුරු යාවත්කාලීන කර සුසුසු ලෙස සුදානම් වන්න.
* කාලගුණය: වැසි සමයේදී සමහර මංපෙත් වලට ප්‍රවේශ විය නොහැක (ඔක්තෝබර් සිට පෙබරවාරි දක්වා නකල්ස්හි වැසි සමය) තවද නියඟ කාලයන් වලදී සමහර වනෝධ්‍යාන වසා ඇත(යාලා වාර්ෂිකව සැප්තැම්බර් සිට ඔක්තෝබර් 15 දක්වා නියන් කාලගුණය නිසා වසා ඇත).පවතින කාලගුණය ගැන අවදානය යොමුකරන්න, Weather.com වැනි වෙබ් පිටුවල කාලගුණ වාර්තා බොහෝවිට නිවැරදි වේ.
* ප්‍රවාහන සේවා : නගරයේ සිට මන් පෙතට යෑමට හා නැවත නගරයට යාමට ප්‍රවාහන පහසුකම් ගැන සැලකිය යුතු වේ. එමනිසා ගමන් කරන පෙදෙස් වල පොදු ප්‍රවාහන සේවාවල කාලසටහන යනාදියද, ගමනේ ආරම්භක ස්ථානය, අවසන් වන ස්ථානයෙන් වෙනස් වෙයි නම් ඔබේ පුද්ගලික වාහනය වෙත ආපසු යන්නේ කෙසේද සහ යනාදිය ගැනද සලකා බැලිය යුතු වේ.

## බැක්පැක් කිරීම සඳහා අවැසි සම්පත්

{{< cloudimg id="blog/how-to-plan-a-trip-2_uwyuxr" caption="Gathering required resources" >}}

ඔබගේ චාරිකාවේ ගමනාන්තයන් තෝරාගැනීමෙන් පසු, ඔබේ ගමනට අදාලවන දත්ත සොයා ගැනීමට ඔබට උපකාරී වන සම්පත් පහත පරිදි වේ.

* මාර්ගෝපදේශ පොත් සහ වෙබ් අඩවි: මේවා තුල ඔබට අවශ්‍ය සියලුම දත්ත පාහේ ඇති බැවින් මේවා ලබා ගත හැකි හොඳම සම්පත් ලෙස දැක්විය හැක. වෙබ් අඩවි නිතර යාවත්කාලීන වන බැවින්, ඉන් ඔබට සැලසුම් කරන ගමන සැබවින්ම කෙබඳු වනු ඇත්ද යන්න පිළිබඳව පුළුල් අවබෝධයක් ලබාගන්න පුළුවන්.
* සංචාරක අත්දැකීම්: මාර්ගය ගැන දැනටමත් දන්නා පළපුරුදු පුද්ගලයින්, ප්‍රදේශවාසීන් සහ මාර්ගෝපදේශකයින්ගේ දැනුම ලබාගැනීමෙන් ඔබට ගමන සැලසුම් කිරීමට උපකාරී ඉගි ලබාගන්න පුළුවන්.
* සිතියම්: ඔබ ප්‍රදේශයට අදාළ ටොපෝ සිතියමක්(Topographic Map) භාවිතා කරන්නේ කෙසේදැයි දන්නේ නම්, ඔබට අවශ්‍ය භූගෝලීය තොරතුරු ඉන් ලබාගන්න පුළුවන්.ශ්‍රී ලංකා මිනින්දෝරු දෙපාර්තමේන්තු සිතියම් සාප්පුවෙන් ඔබට මෙම සිතියම් ලබා ගත හැකියි.

## මාර්ග විස්තර පරීක්ෂා කරන්න

ඉහත සදහන් කරුණු තුලින් ඔබට ගමන් මාර්ගය සහ එයට අදාල තොරතුරු සැලසුම් කරගන්න උපකාරී වෙන්න ඇති. දැන් අපි එදිනෙදා සැලැස්ම සකස් කරන ආකාරය බලමු. මුලින්ම ඔබගේ සංචාරයට පෙර, ඔබගේ මාර්ගය පිළිබඳ විස්තර ලබා ගෙන එය අධ්‍යයනය කරන්න. පහත දැක්වෙන කරුණු ගැනද සැලකිලිමත් වෙන්න . එයින් ඔබට ගමනේදී මුහුණ දෙන අනපේක්ෂිත අත්දැකීම් අවම කරගන්න පුළුවන්.

* කඳවුරු බිම්(Camp sites): කඳවුරු බිම් තිබෙන්නේ කොහේදැයි සොයා බලන්න. කඳවුරු බිම් දෙකක්  අතර දුර සාපේක්ෂව  වැඩිනම්, අතරමැද තවත් ස්ථානයක කඳවුරු බිමක් තිබීමේ ඉහල සම්භාවිතාවක් ඇත.
* ජල ප්‍රභව: විශ්වාසදායක ජල ප්‍රභවයන් සඳහා පරීක්ෂා කරන්න. ඔබේ ජලය අඳුරු හෝ බොර පැහැ නම්, ඔබට විශේෂිත ජල  පෙරනයක්  ගෙන ඒමට අවශ්‍ය විය හැකිය.
* භූමි ප්‍රදේශය: උන්නතාංශය, පාරේ මඩ, විෂ සහිත ශාක පැවතීම වැනි මංපෙත් පිළිබඳ කරුණු පිළිබඳ අදහසක් ලබා ගන්න.

## ඔබේ ගමන් උපාංග හා සැපයුම්

ඔබගේ ගමනට අවැසි සියලුම විස්තර ගැන ඔබට දැන් අවබෝදයක් ඇත. සංචාරය සඳහා ඔබට අවශ්‍ය අවසරපත්‍ර උපාංග ආදිය ගැන මතක තබා ගත යුතු කරුණු ගැන අපි දැන් බලමු.

* අවසර පත්‍ර : සමහර උද්‍යානවලට ඇතුළුවීමට ඔබට අවසර පත්‍රයක් අවශ්‍ය විය හැකිය එම නිසා මේ පිලිබදව සලකියුතු වේ..
* කෘමීන් හා සතුන්: ඔබ සංචාරය කරන ප්‍රදේශයේ ජීවත් වන සතුන් සහ කෘමීන් පිළිබඳව දැනුවත් වී ඒවා සඳහා සූදානම් වන්න.
* ආහාර: ඔබ ගමන් කරන ගමන අනුව පුද්ගලයෙකුට ගෙන යා යුතු ආහාර ප්‍රමාණය සැලසුම් කරන්න. දිනකට කැලරි 3500 ක් පමණ සාමාන්‍ය මිනිසෙකුට ප්‍රමාණවත් වේ. ආහාර ගැන අපි වෙනම ලිපියකින් අපේ අදහස් දක්වා ඇත.
* ඉන්ධන: ඔබ ආහාර පිසීමට සැලසුම් කරනවා නම් ගමනේ ඉන්ධන භාවිතය ගැන අවදානය යොමුකල යුතුයි. ජංගම උදුනක් භාවිතා කිරීම හොඳ විකල්පයක් වනු ඇත. දැව භාවිතයට බලධාරීන් ඉඩ දෙන්නේ නම් ඔබට දැව භාවිතා කළ හැකිය. නමුත් වර්ෂාව මධ්‍යයේ දැව භාවතිය අසීරු බව සිහියේ තබා ගන්න.
* ගමන් උපාංග/ගියර් තත්ත්වය පරීක්ෂා කරන්න: ඔබේ ගමන් උපාංග හොඳ තත්ත්වයේ පවතින බව නැවත පරීක්ෂා කර සහතික කරගන්න. ඔබේ සපත්තු හොඳින් ගැලපෙන සහ සුවපහසු බවට වග බලා ගන්න.
* බෙදාගත් ආම්පන්න: පිරිසක් සමග ගමන් කරනවා නම් රැගෙන යා යුතු භාණ්ඩ ගැන අවදානය යොමුකරන්න. පොදුවේ අවශ්‍ය භාණ්ඩ දෙදෙනෙක්ට රැගෙන ඒම, භාණ්ඩ නැති වීම වලක්වන්න. පොදු හවුල් ආම්පන්න ලෙස උදුන්, කූඩාරම් සහ ජල පෙරන දැක්විය හැක.
* පිරික්සුම් ලැයිස්තුව: පිරික්සුම් ලැයිස්තුවක් සාදා සියලු ආම්පන්න සකස් කර ඔබ ඇසුරුම් කිරීමට පෙර අයිතම පරීක්ෂා කරන්න.

{{< cloudimg id="blog/how-to-plan-a-trip-3_zwzmpz" caption="Supplies and gear" >}}

## අවසාන සකස් කිරීම

අවසාන වශයෙන් ඔබේ ගමන සඳහා පිටත්ව යාමට පෙර, පහත සඳහන් දෑ සලකා බලන්න .

* ඔබගේ බෑගය ඇසුරුම් කරන්න: ඔබගේ බෑගය හොඳින් ඇසුරුම කර ඇති නම් ඔබේ ඉණ මත රැඳී ඇති විට සමබර බවක් දැනෙනු ඇති අතර ඔබ එය සමඟ කදු තරණය කරනවිට අපහසුව හෝ වේගයට බලපෑම අවම කරගත හැකි වේ. මේ ගැන[ ' බැක්පැක් එක අසුරාගන්නා ආකාරය  '](https://apiavare.blog/si/article/how-to-pack-your-backpack-properly-for-a-hike/) ලිපියෙන් දක්වා ඇත.
* කාලගුණය පරීක්ෂා කරන්න: ඔබට ලැබුණු දත්ත වලට අනුව ගමන සැලසුම් කරන්න. කාලගුණය ගමනට අවාසි බවක් හැගේ නම් ගමන කල් දැමීමට හෝ අවලංගු කිරීමට කටයුතු කරන්න.
* ගමනේ දත්ත ගැන දැනුවත් කරන්න : ඔබේ සවිස්තරාත්මක ගමන් විස්තරය ඔබ විශ්වාස කරන කෙනෙකු හට ලබාදී දැනුවත් කරන්න . ඔබ අපේක්ෂිත වේලාවට ආපසු නොපැමිණියේ නම්, සම්බන්ධ විය යුත්තේ කවුරුන්ද සහ කවදාද යන්න පිළිබද සැලකිලිමත් වෙන්න .